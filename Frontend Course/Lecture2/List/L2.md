# Zadanie: CSS Dinner (3p) 

W celu nauczenia się selektorów, ciężko o lepsze ćwiczenie niż [CSS dinner](https://flukeout.github.io/). Za zrobienie wszystkich przykładów (wszystkie checkmarki na liście poziomów powinny być zielone) dostaniesz *3p*. Prowadzący ma prawo poprosić o przejście kilku wybranych przez niego poziomów "na żywo".

# Zadanie: Specyficzne Stylowanie  (7p + 1p dodatkowy)

Twoim drugim zadaniem na tej liście będzie dodać style do [załączonej strony](./website). W tym celu wykonasz polecenia opisane poniżej.

W ramach tego zadania **nie możesz** modyfikować pliku HTML. Zwróć uwagę na to, że w tym pliku domyślne style już są nadane: zadanie wymaga użycia odpowiednich selektorów z odpowiednią [specyficznością](https://developer.mozilla.org/en-US/docs/Web/CSS/Specificity), w celu nadpisania domyślnych styli. Pamiętaj, że najbardziej specyficzny [selektor](https://developer.mozilla.org/en-US/docs/Web/CSS/CSS_Selectors) wygrywa.

W niektórych zadaniach kusząca może okazać się perspektywa użycia deklaracji `important`. Nie jest to jednak polecana ścieżka pisania CSSów. Z uwagi na to, za zadania, w których użyje się tej deklaracji, można uzyskać maksymalnie połowę punktów.

---

Przydać mogą się 

* Atrybuty CSS: `background-color`, `border`, `box-sizing`, `color`, `content`, `display`, `font-family`, `font-size`, `height`, `margin`, `max-height`, `max-width`, `padding`, `text-decoration`, `width`
* Pseudoklasy: `:first-child`, `:hover`, `:visited`
* Pseudoelementy: `::before`, `::marker`

Warto więc przeczytać [poradnik](https://developer.mozilla.org/en-US/) na ich temat.

---

W zadaniu pomocne mogą też być `DevTools`. Pomagają one zrozumieć jak działają CSSy na naszej stronie, podpowiadają także dlaczego napisany przez nas CSS nie ma efektu na stronę. Większość z nich potrafi również dodać pseudoklasy do elementów (np. hover) co znacząco ułatwia pracę. 

Używanie `DevTools` przy tym zadaniu nie będzie w żaden sposób weryfikowane, ale żeby się z nimi oswoić warto jest mieć je cały czas otwarte. Warto też zapoznać sie z [poradnikiem](https://developer.mozilla.org/en-US/docs/Learn/CSS/Building_blocks/Debugging_CSS).

---

W celach referencyjnych załączony również został [obrazek z rozwiązaniem](./solution.png).

---

1. (0p) Stwórz plik `style.css` w którym będziesz wprowadzać style.
1. (0.5p) Ustaw czcionkę używaną na stronie. Podstawową czcionką powinno być `Times New Roman`. Jeśli ta czcionka nie będzie dostępna, powinna zostać użyta czcionka `Times`. W ostateczności, możemy użyć generycznej czcionki `serif`.

    <details>
      <summary>Podpowiedź</summary>

      > Przeczytaj dokumentację odpowiedniej własności CSS. Pamiętaj, że czcionki w której znajdują się białe znaki (np. spacje) powinny być napisane w cudzysłowie.

    </details>

1. (2p) Ostyluj pudełka w pierwszej sekcji.
    1. Zmień kolor czcionki teksu wewnątrz pudełek na `white`.
    1. Zwiększ wymiary wszystkich trzech pudełek w tej sekcji. Powinny mieć one `150` pixeli wysokości oraz `250` pixeli szerokości.
    1. Zwiększ przestrzenie wokół pudełek do `20` pixeli.
    1. Dodaj odstęp pomiędzy brzegami pudełek a zawartością o wielkości `15` pixeli.
    1. Pierwsze i trzecie pudełko powinny mieć kolor `#00FF0F`.
    1. Drugie pudełko powinno mieć obramówkę w kolorze `blue` o wielkości `10` pixeli. Obramówka powinna być przerywaną linią.
    1. Upewnij się, że po wprowadzonych zmianach, wszystkie pudełka nadal mają `150` pixeli wysokości oraz `250` pixeli szerokości.

    <details>
      <summary>Podpowiedź</summary>

      > To zadanie ma na celu głównie zapoznać z [Box Model](https://developer.mozilla.org/en-US/docs/Learn/CSS/Building_blocks/The_box_model). Po dodaniu paddingu i obramówki rozmiar pudełka prawdopodobnie się zmieni. Rozwiązać to można na wiele sposobów. Można ręcznie zmienić wymiary pudełek, albo ustawić odpowiednie [box sizing](https://developer.mozilla.org/en-US/docs/Web/CSS/box-sizing).

    </details>

1. (2p) Dodaj style do listy w drugiej sekcji.
    1. Kropki w zewnętrznej liście (przed `Dogs` i `Cats`) powinny być koloru `red`.
    1. Numery wewnętrznej listy (lista psów) powinny być koloru `green`.
    1. Kropki w wewnętrznej liście (lista kotów) powinny być w kolorze `blue`.
    1. Pierwsze elementy obu wewnętrznych list powinny mieć kolor `turquoise`.

    <details>
      <summary>Podpowiedź</summary>

      > W tym zadaniu wymagane będzie użycie odpowiedniego pseudoelementu odpowiadającego za znak przed elementem listy i odpowiedniej pseudoklasy umożliwiającej wybór pierwszego elementu.

    </details>

1. (1.5p) Ostyluj linki z sekcji trzeciej.
    1. Każdemu linkowi usuń podkreślenie i zmień im kolor na `#437bc4`.
    1. Najechanie myszką na link powinno zmieniać jego kolor na `red` i dodawać podkreślenie.
    1. Linki odwiedzone powinny mieć kolor `violet`.
    1. Przed każdym linkiem dodaj ikonę ~~Zeldy~~ linka: `🔗`.

    <details>
      <summary>Podpowiedź</summary>

      > To zadanie będzie wymagało użycia odpowiedniego pseudoelementu odpowiadającego za zawartość przed elementem i odpowiednich pseudoklas. Przypilnuj też, żeby wszystkie punkty były spełnione: być może wykonanie któregoś z nich zepsuło jeden z poprzednich.

    </details>

    1. *Dodatkowe za 1p*: Obecnie najechanie na tekst sprawia, że pokreślenie przenosi się również na ikonę. Za pomocą CSS'a spraw, by podkreślenie obejmowało tylko tekst.

        <details>
          <summary>Podpowiedź</summary>

          > Specyfikacja [`text-decoration`](https://www.w3.org/TR/CSS21/text.html#lining-striking-props) wskazuje kilka zaskakujących faktów jeśli chodzi o tą własność. Nie jest ona dziedziczona a raczej propagowana. W tym przypadku, jest propagowana na pseudoelement `::before`. W specyfikacji znajduje się też wskazówka na temat tego, jaką własność można nadać temu elementowi żeby uniemożliwić propagację. Oczywiście, odpowiedź można znaleźć też przeszukując internet.

        </details>
1. (1p) Dodaj responsywność
    1. Dodaj skalowanie obrazka w czwartej sekcji. Szerokość obrazka powinna zależeć od szerokości ekranu użytkownika, ale nie powinien być on mniejszy niż `400` pixeli ani większy niż `1000` pixeli. Wysokość powinna być automatycznie dopasowana tak, by obrazek wyglądał dobrze.

        <details>
          <summary>Podpowiedź</summary>

          > Pewna własność CSS'a pozwala na ustalenie maksymalnej/minimalnej szerokości (inna, pozwala na ustawienie maksymalnej wysokości). Dodatkowo, odpowiednia własność pozwoli na automatyczne dopasowanie wysokości do szerokości.

        </details>

    1. Dodaj skalowanie czcionki
        1. Wszystkie teksty na stronie powinny mieć czcionkę równą czcionce elementu `html`.
        1. Elementy `h2` powinny mieć wielkość `1.8` czcionki elementu `html`.

        <details>
          <summary>Podpowiedź</summary>

          > Jedna z jednostek omawianych na wykładzie pozwala na odwoływanie się do wielkości czcionki elementu `root`. Warto przeczytać [o jednostkach](https://developer.mozilla.org/en-US/docs/Learn/CSS/Building_blocks/Values_and_units#lengths), szczególnie tych relatywnych.

        </details>